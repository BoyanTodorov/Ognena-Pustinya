## 129.

Пришпорваш коня и се укриваш сред крайпътните дървета и храсти.
Между клоните им виждаш как странният старец минава на десетина
метра от теб и бавно се отдалечава към Аслар. Изчакваш още малко,
после излизаш на пътя и се замисляш.

Пано и Борил са в плен на някаква магия, това е ясно. Иска ти се да
ги потърсиш, но нещо ти подсказва, че животът им не е в опасност. А
и нямаш време за губене. Всяко забавяне дава на Агамор
допълнителна възможност да осъществи коварните си планове.

[Към Меанор, решаваш ти и преминаваш на 86.](./86)
