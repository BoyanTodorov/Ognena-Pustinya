## 6.

Скоро кулите и стените на Перодон изчезват зад трептящия
хоризонт. Наоколо се разстилат пясъците на пустинята, сред които
само опитният водач открива пътя по някакви неизвестни за теб
признаци. Горещият ден се влачи непоносимо бавно, а наоколо нищо
не се променя, сякаш керванът стои на едно място.

\- Трябваше да тръгнем по регата - въздиша от време на време
Борил. - В тая пустош ще си оставим костите.

Ти самият не си далече от подобна мисъл. Оскъдните глътки вода не
утоляват жаждата ти. Когато започва да се свечерява, имаш
чувството, че си полуопечен. Едва дочакваш сигнала за спиране и
безсилно се смъкваш от камилата.

Пустинната нощ се спуска изведнъж. Скоро облекчаващата
прохлада се превръща в истински студ. Опитните керванджии са
събрали куп стъбла от редките бодливи храсти - единственото гориво
сред този пущинак. Насядали край огъня, те пият чай и разказват
страшни истории за свирепите племена на усук-баасите. Разговорът е
интересен, но скоро главата ти започва да клюма. Оттегляш се
настрани, увиваш се в дебела завивка и заспиваш.

Призори Пано те събужда и ти помага да се подготвиш за път.
Почивката ти е дала нови сили, тъй че поне първият час минава
сравнително леко. Местността наоколо е все същата - пясъчни дюни и
сухи трънаци. Само отпред в далечината се мержелее нещо по-тъмно.

\- Каменните стълбове - обяснява опитният Пано. - Изминали сме две
трети от пътя.

Високите червеникави скали наистина приличат на стълбове, но са
изваяни от ветровете, а не от човешка ръка. Вече почти сте в
подножието им, когато над кервана се разнасят викове на ужас.
Отдясно налита огромен отряд от въоръжени бойци. Камилите им се
носят към вас с невероятна бързина, вятърът развява бурнусите на
ездачите и слънчевите лъчи блестят по остриетата на кривите им
ятагани.

[Ако имаш камьк на истината и желаеш да го използваш, прехвърли
се на 332.](./332)

[Ако нямаш или не желаеш да го използваш, продължи на 368.](./368)
